---
sectionid: frontedonda
sectionclass: h2
parent-id: suonoesegnale
title: Fronte d'onda
number: 1200
---

Le onde sono composte da un insieme di molecole in movimento oscillatorio, ma in questo insieme i valori delle singole molecole, ossia la loro posizione rispetto alla fase di compressione o a quella di rarefazione, possono essere uguali o differenti. L’insieme delle molecole con valori uguali costituisce il “fronte d’onda” (wavefront). Il fronte d’onda a sua volta suddivide l’onda in tre tipi:

 1. Onde piane
 2. Onde circolari
 3. Onde sferiche

Un’onda piana si distingue dal fatto che le molecole a valore uguale sono disposte su di una retta, come illustrato in fig. 7.

FIG. 7

In un’onda circolare le molecole a valore uguale si dispongono su di una circonferenza, e l’onda si espande quindi su di una superficie in tutte le direzioni: un esempio è rappresentato dai cerchi concentrici che si generano in uno specchio d’acqua quando viene gettato un oggetto (fig. 8).

FIG. 8

L’onda circolare si riferisce naturalmente ad una propagazione su di una superficie piana, mentre in uno spazio tridimensionale occorre parlare di onde sferiche per un suono che si irraggi in tutte le direzioni, oppure di onde emisferiche se lo spazio è delimitato dal suolo, dal soffitto, o da una parete. Un’interessante considerazione è che un’onda circolare, ad una distanza infinita dall’origine, si comporta come un’onda piana.
