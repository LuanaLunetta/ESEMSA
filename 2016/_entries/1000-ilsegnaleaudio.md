---
sectionid: suonoesegnale
sectionclass: h1
is-parent: yes
title: Suono e Segnale
number: 1000
---

Il suono è il fenomeno fisico che stimola il senso dell'udito, dato dalla vibrazione di un corpo in un mezzo elastico. La vibrazione si propaga nell'aria, o in un altro mezzo elastico, e raggiunge l'apparato uditivo. L'orecchio, attraverso un complesso meccanismo interno, suggerisce al cervello una sensazione uditiva correlata alla vibrazione stimolante.

Una vibrazione acustica è descrivibile come una oscillazione, ovvero lo spostamento delle particelle del mezzo elastico, intorno alla posizione di riposo e lungo la direzione di propagazione dell'onda. La vibrazione generata dalla sorgente sonora trasmette il proprio movimento vibratorio alle particelle adiacenti.

Quando si parla di suono e di natura sonora è necessario tenere a mente che si
sta descrivendo una **percezione**. In quanto percezione, come accade per la luce ed i colori,
essa acquista significato solo quando una forma di intelligenza ne viene influenzata.

Definiamo suono quindi la pecezione del fenomeno acustico vibratorio in un mezzo fluido (ad es. l’aria) costituito da un movimento periodico di molecole, e può essere rappresentato come l’oscillazione tra due punti equidistanti da un punto centrale che rappresenta la _posizione di equilibrio_, ovvero l’assenza di suono.

FIG.1

Il movimento di molecole così descritto ha origine per l’azione di un corpo fisico che origina la vibrazione: la corda di un pianoforte, l’urto tra due oggetti, l’apparato vocale umano o animale, ecc. L’escursione tra i valori massimi di oscillazione è data dal rapporto fra _elasticità_ ed _inerzia_ del mezzo fluido. Le molecole messe in movimento tendono a comprimere lo spazio che le separa dalle molecole adiacenti ad esse, e queste a loro volta operano una _compressione_ simile con le molecole successive, e così via, fino a quando, raggiunto il punto di oscillazione massima, le molecole invertono la direzione di movimento, generando così l’inverso della compressione, ossia una _rarefazione_. Il susseguirsi di compressioni e rarefazioni costituisce la base del suono.

FIG.2

La fig. 2 esemplifica graficamente il processo di compressione ed espansione in un mezzo fluido, mostrandoci anche come il processo generi una direzione di propagazione del suono, a partire dal punto in cui si è originata la vibrazione.
Se noi rappresentiamo il processo di compressione/espansione su un grafico che assegni un valore nel tempo, possiamo vedere nella fig. 3 come il suono possa essere rappresentato da una forma d’onda (Come è facile intuire anche dalla figura, il valore della pressione atmosferica, che varia a seconda dell’altitudine e delle condizioni metereologiche, rappresenta la posizione di equilibrio di cui sopra, e ci fa capire che qualsiasi misurazione della pressione acustica non ha senso come valore assoluto, ma come valore relativo alla pressione atmosferica misurata in un dato luogo e in una data condizione ambientale). Tale forma d’onda, nel suo stato più elementare, è costituita da una _sinusoide_, ossia dalla rappresentazione nell’asse del tempo della funzione trigonometrica _seno_. Nella sinusoide il punto di pressione massima prende il nome di _cresta_, e quello di pressione minima _valle_.

FIG.3

Le considerazioni che seguono fanno riferimento, ove non specificato diversamente, all’onda sinusoidale.
